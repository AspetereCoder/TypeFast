Alçada: 1 metre 74.
Acceptant la classificació de Retzius, el meu crani tendeix notòriament a la braquicefàlla.
Sóc un cap curt i afegiré que soc un cap gros.
El meu cap està abundantment poblat de cabells.
M'hauria estat absolutament indiferent no tenir-ne, però estic predestinat, segons una profecia formulada per un perruquer del carrer de Cavallers a la meva mare, quan jo era petit, a tenir cabells tota la vida.
Fins a la mort, doncs, tindré cabells, I això haurà estat, per als meus progenitors, principalment un pretext d'orgull i de satisfacció positiu.
És poca cosa, si voleu, però sempre val més d'acontentar-se amb el que hom té.
No tinc pas un front espaiós, enorme, fugitiu, suggeridor (hipotètic) d'una poderosa intel·ligència, segons els tòpics de la novel·lística.
Tinc un front normal, dret i vertical al pla de la terra.
Els meus cabells no són pas completament rossos ni acusadament negres.
Són un entremig.
D'aquest front, tot baixant, se'n desprèn un nas que en altre temps fou molt correcte, finament dibuixat de cartílags.
La forma del nas, me la vaig, però, destruir jo mateix, en una població de la costa de llevant on anàvem a estiuejar, un any per la festa major, jugant a l'arbre de la cucanya.
Vaig arrabassar el trofeu del cap del pal, vaig guanyar el primer premi (un parell de pollastres) després d''haver passat fent equilibris estrambòtics per la corba enseuada i relliscosa de l'arbre llarguíssim.
En trobar-m'hi al capdavall, vaig engrapar la bandera amb tan mala fortuna que vaig topar, de cara, amb el pal de la juguesca.
Fou un terrible cop, paorosament sec.
Em retiraren de l'aigua més mort que viu, sense coneixement, regalimant sang del nas i de la boca -el color de la sang és escandalós--, la cara tumefacta, morada, inflada monstruosament.
Fractura dels ossos del nas, capolament dels cartílags.
Tres setmanes al llit.
Dels poquíssims premis que he obtingut en el curs de la vida, aquest ha estat un dels més tristos.
De llavors ençà, el meu nas, una mica aixafat d'un cantó, ha perdut la seva correcció inicial i no presenta el menor interès.
Sota les celles poblades i les pestanyes desproveïdes de llargada, de corba romàntica i de caient fascinador, els ulls, petits, tancats dins d'una incisió d'escletxa de guardiola, tenen una certa vivacitat, molta mobilitat, i son -segons m'han dit- molt impressionables, tant a la visió exterior com als reflexos interns.
Són uns ulls sense educació i sense hipocresia, que em traeixen, sembla, a cada moment.
Aquest defecte dels meus ulls és característic de les meves faccions, extremament mòbils -d'una mobilitat tan acusada que sempre que a algun amic dibuixant m'ha volgut fer un retrat de cara ho ha hagut de deixar córrer ràpidament.
És trist no poder disposar d'unes faccions estàtiques, fixes i acadèmiques, d'un mecanisme facial impassible.
Perquè, de què serveixen unes faccions així? ¿Què signifiquen? No crec pas que siguin un símptoma de sensibilitat important -com el front ample no és un símptoma d'intel·ligència segura, diguin el que diguin els novel·listes.
Amb una cara tan mòbil, val més no moure's de casa, abstenir-se de tot contacte amb la gent.
Si no podeu dissimular els sentiments que els altres us provoquen -si no podeu dissimular les decepcions de les senyoretes-, val més retirar-se a la Tebaida de la misantropia.
Crec que és un bon consell per a totes les persones que tenen la desgràcia de tenir unes faccions com les meves.
D'altra banda, no podria pas dir de quin color tinc els ulls exactament.
Són potser massa petits per a veure'ls clars.
De vegades em semblen d'un negre gris amb un puntet brillant susceptible de donar un esclat viu.
Tinc la cara notòriament plana i els pòmuls amples i sortits.
Això féu dir a alguns amics de Barcelona -i Màrius Aguilar ho escriví més tard en un diari- que jo semblo un rus del Mediterrani.
L'observació em féu molta gràcia i vaig prendre peu en la comparació per a elaborar genealogia fantasista de la meva família.
Segons aquest pedigree, descendeixo d'una gent de raça eslava, per no dir mongòlica, que fou capturada el segle xvi per una nau algeriana i alliberada davant d'aquestes platges per una fusta cristiana.
Desembarcats batejats que foren, els meus avantpassats trobaren que, en aquest apis, s'hi estava tan bé que s'hi establiren definitivament.
Alguns amics -i enemics- meus han arribat a inventar tants de detalls i a carregar la genealogia de tantes noticies entre absurdes i versemblants, que de vegades em sembla que quan en parlen s'arriben a creure el que diuen.
De tota manera, no tinc pas la pedanteria de considerar-me un home absolutament «llatí».
El meu cognom patern -Pla- és categòricament romà.
Quan Xènius veié escrites per primera vegada en un paper imprès les dues paraules: Josep Pla, digué que el nom gravitava cap a terra, que tocava de peus a terra, d'una manera concreta i indiscutible.
Però i aquest Casadevall que porto de part de mare, què significa? Aquest cognom, a Barcelona, a Girona, a l'Empordà, és considerat una mica hebraic; sensiblement israelita.
En les llistes de persones cremades de viu en viu a Castelló d'Empúries a l'Edat Mitjana en successius pogroms contra el call jueu, el cognom Casadevall s'hi troba reiteradament.
De tota manera, el nom té potser mes puresa que l'aiguabarreig de la sang, perquè no sembla pas que jo presenti, físicament, les tres característiques més típiques de l'hebreu.
Els jueus, tant els sefardites com els asquenasites, tenen els ulls tristos del gos pidolaire i vergasseiat; més que el nas corbat i aquilí tenen el nas tou i aixafat de la base, amb tendència a cobrir-se de petites gotes de líquid cutani; finalment, el seu clatell no és dibuixat, sinó espès.
Ara bé: jo no tinc ni els ulls tristos, ni el nas humit, ni el clatell espès.
Tinc els ulls vius -i de vegades vivíssims, com vostè, Lola, ha pogut constatar-; el nas sec; el clatell lineal i dibuixat com una melodia ben construïda.
Aquestes constatacions són irrebatibles.
És un fet cert, d'altra banda, que l'ascendència paterna de la part de la mare ha tingut per al comerç una tendència i habilitat que l'objectivitat m'obliga a declarar que jo mai no he sentit.
Sóc un individu absolutament negat per al comerç, un ser anticomercial declarat i precís.
Així, podria molt ben ésser que el cognom fos jueu i la raça una mica barrejada.
Sospito que sóc un jueu més de nom que de fets.
El que, en tot cas, no podria negar, em sembla, és que des del punt de vista dels principis de l'obra de Steward Austin Chamberlain, la lectura de la qual dec a Alexandre Plana, i als dogmes dels puristes de l'arianisme, sóc un home de la claveguera del Mediterrani típic.
No em sap pas greu.
Un excés de ros, el ros blanc, em fatiga una mica.
Tinc la boca grossa, els llavis molsuts notòriament i una dentadura excel·lent.
Les orelles, normals i molt poc separades del crani.
Maxil·lar fort -encara que sense cap exageració de volenterisme hipotètic.
La relació que pugui tenir el maxil·lar amb la voluntat de la persona que el presenta és un altre tòpic gratuït de la novel·lística.
Una piga situada sota el pòmul esquerre -una piga notòriament meridional i escandalosa- contribueix a la mobilitat de les meves faccions...
i ja tornem a ésser en el que dèiem fa un moment.
Sí; la mobilitat de les meves accions ha estat i és una de les obsessions de la meva vida.
Estic parlant de mi, senyora, com si parlés d'una persona totalment deslligada de la meva existència -com si es tractés d'un personatge de novel·la.
És una autentica desgràcia tenir unes es faccions tan comprometedores.
La volumetria de la meva cara pot passar de la serietat més reflexiva a l'esponjament mes entendrit i pueril, de la indiferència més glacial a l'angoixa mes viva, amb una rapidesa estranyíssima.
Alxí, les meves faccions conspiren en tot moment contra l'estabilitat dels meus sentiments, fan suposar a la gent que em tracta que el meu sistema d'afeccions i tendències no té seguretat ni una base fixa.
Em consideren un home voleiadís i fugisser, superficial, enigmàtic, insegur i errívol.
D'ací ha sortit a teoria de la meva frivolitat cínica.
Altres es malfien de mi.
No arribo a inspirar confiança a la gent.
Em consideren un home doble o triple, d'una discreció absolutament relativa.
Estic segur que moltes persones no s'han acostat al meu petit cercle -insignificant, certament- i altres han fet tots els possibles per mantenir-me fora del seu, perquè s'han malfiat de mi.
I tot això perquè tinc unes faccions tan plàstiques, aquesta escandalosa piga sota el pòmul esquerre i una cara tan mòbil, canviant i diversa -que jo, en tot cas, no he escollit! Si jo hagués pogut triar la meva fesomia, m'hauria decidit per les isobàriques enravenades, rígides i immutables dels estaquirots anglesos.
Senyora, tot això és molt trist, però jo què hi puc fer? Tinc les faccions que m'han donat, que en definitiva puc tenir -i qui té les faccions que pot no crec que estigui obligat a més.
Aquestes últimes setmanes he tingut molt de dolor a la cuixa dreta, entre l'articulació de l'anca i el genoll.
És un dolor que de vegades m'ha fet efectes molt desagradables, altres menys, i sempre molestíssims.
No n'he volgut parlar amb cap metge, ni he pres, en cap moment, cap pastilla ni cap medecina.
Continuo creient que, quan es té una qualsevol malaltia, l'element més important és el malalt -sempre que el malalt es trobi en un estat de possible observació mínima.
El dolor que he tingut ha atacat sobretot la tendència del meu cos a la verticalitat -o sigui a mantenir-me dret.
Sempre que m'hi he volgut mantenir el dolor ha augmentat en termes molt vius.
Quan, per contra, he doblegat el cos i he fet com si volgués caminar de quatre grapes, amb les mans tocant a terra, el dolor s'ha alleujat.
El bastó que he utilitzat algunes vegades, m'ha servit de molt poca cosa.
En canvi, agafar-me, sempre doblegat, pels mobles de la casa (en caminar), pels cantells de cadires, taules i portes, m'ha facilitat els moviments.
Sempre que m'he assegut en una cadira -sobretot si ha estat en la que utilitzo quan em trobo sota la xemeneia- el dolor ha desaparegut de seguida.
Aquesta desaparició m'ha produït una ànsia constant de posar-me vertical i dret.
Sempre que ho he intentat el dolor ha tornat indefectiblement.
Seure en una cadira, o al cantell del llit o doblegant el cos amb una tendència a caminar de quatre grapes, ha estat com posar oli en un llum: el dolor ha desaparegut completament.
Sempre que he tractat de mantenir la verticalitat del cos i he tingut unes manifestacions de tos, el dolor ha augmentat.
Sempre que en la mateixa situació he tractat de mocar-me, el dolor ha augmentat.
Aquestes desagradables operacions produeixen un trontoll evident a tot el cos, gros o petit, i en tots els casos el dolor augmentava.
Jo no sé si les altres persones han pogut constatar aquestes observacions.
També podria ser que els hagués passat tot el contrari.
Quan s'està en plena salut, totes les persones reaccionen igual.
És en cas de malaltia o de dolor que són diferents.
Cada persona és un petit món produït pel desballestament que la més insignificant anormalitat produeix en l'enorme misteri del cos humà.
Quan entrava en la necessitat d'ajeure'm al llit, es produïen diferències molt notables.
De vegades, les cames m'agafaven una determinada posició, i el dolor deixava d'existir.
N'agafaven una altra, i el dolor augmentava.
No hi vaig entendre mai res, i així no vaig saber mai com posar les cames per eliminar les molèsties.
L'espontaneïtat en posar les cames, de vegades produïa un resultat i de vegades un altre.
En determinats moments em semblà que quan m'ajeia sobre l'esquerra, vull dir sobre el cor, el dolor em passava, i que, en sentit contrari, l'augmentava.
Però jo no he pogut resistir gaire estona ajagut sobre el cor.
Quan era jove, el cor, no me'l sentia; ara, de vell, hi tinc una gran amistat.
La forma més positiva de la felicitat -vull dir de la salut- consisteix en l'oblit total de la presència del cos.
De seguida que algun òrgan del cos fa acte de presència en el vostre esperit, el dolor, la malaltia, és indefectible.
De seguida que el cor, que em fa viure encara, constata la pressió de la roba del llit, fins i tot quan hi ha poca roba -un llençol, una flassada, un cobrellit-, fa acte de presència i sento la seva protesta immancable.
És una novetat que de seguida es torna desagradable.
Ajeure'm al llit sobre el cor, ho resisteixo una estona molt curta, insignificant.
De seguida m'haig de girar de l'altra banda.
Ara bé: com que l'horitzontalitat sobre el cor em fa sentir alliberat del dolor de la cama, la situació és molt difícil d'arreglar.
Giro el cos al revés i el dolor es presenta d'una manera instantània.
Faig tota mena de combinacions per allargar o escurçar la llargada de les cames.
Certament, de vegades, ho encerto; altres vegades no ho encerto mai.
Gairebé sempre el dolor somort; altres vegades les fiblades que em fan veure les estrelles.
Aquesta historia fa cinc setmanes que dura amb les alternatives naturals: de vegades més, de vegades menys.
És probablement segur que el clima intervé en aquestes impressionants diversitats.
Ara: el clima del meu país és inconstant i extremament inaferrable.
Durant aquestes setmanes hauria pogut llegir algun llibre de patologia -de reumatologia- sempre que hagués entès les paraules que s'hi utilitzen i que alguns -pocs- metges saben.
No n'he llegit cap.
No he parlat amb cap metge.
No he pres cap pastilla ni cap medecina.
He cregut sempre que en el curs de la vida s'ha de tenir la força de lluitar contra el dolor.
El dolor és gairebé més normal que la salut.
Mireu els metges que hi ha: fa feredat.
Així, no conec ni el nom del dolor que tinc.
He cregut sempre que aquest dolor, de la mateixa manera que un dia es produí, un altre dia desapareixerà.
Però encara dura i potser encara durarà.
Anys enrera, a Barcelona, vaig assistir a una conferència donada pel doctor Josep Trueta , de la Universitat d'Oxford, en el local Josep Truetad'un dispensari, sobre un tema sensacional: sobre el tema de l'evolució del cos humà.
Ara no recordo el títol de la conferència.
És igual: el doctor Trueta sempre tan clar i elegant, tractà de demostrar un tema de l'evolucionisme humà: l'evolució del cos humà, caminant de quatre grapes, a la implantació de la verticalitat.
Fascinadora història! Ara: la teoria de l'evolució em fa rodar el cap.
La projecció de la intel·ligència humana actual sobre tants mils anys, sobre tants mil·lennis, és una cosa molt arriscada.
No presenta cap absoluta seguretat.
Ara: aquests dies que jo he tingut aquest dolor m'han portat a preguntar-me algunes vegades si aquestes molèsties no són la contribució que jo, i altres, hem de pagar a conseqüència de la transformació del cos humà d'un animal de quatre potes en un animal vertical.
Moltes vegades hi he pensat, de vegades satisfactòriament, altres menys.
De vegades m'ha alleugerit; de vegades m'ha desesperat.
Com era l'home quan caminava de quatre grapes? Cap notícia, ningú no en sap res.
Com és l'home vertical? La història escrita ho demostra des de fa molts i morts anys: un ramat de cecs dirigits per folls.
La història humana no és incomprensible: és impensable.
Però això ha estat, i és i serà.
N'hi ha una quantitat fabulosa.
Tenir, portar un automòbil: aquest és l'ideal general.
En els temps que vivim, les converses han anat molt de baixa.
En canvi, les converses sobre els automòbils han anat creixent sense parar.
S'utilitzen unes paraules de la mecànica del cotxe extremament tècniques que la persona que no coneix l'entrellat troba literalment pedants.
Tinc observat que les persones que parlen d'aquesta manera són uns primaris totals i assegurats.
Això no vol pas dir que la possessió d'un automòbil no sigui una cosa absolutament indispensable.
És necessari, siguin quin sigui l'ofici que hom faci.
L'automòbil és una forma concreta de llibertat.
Ho sé perfectament perquè no tinc automòbil ni en tindré mai.
Jo sóc un home de l'època de les tartanes i de les bicicletes.
Vaig aprendre de molt jove d'enganxar un cavall a una tartana i, amb les regnes a la mà, guiar-la.
Les careteres eren dolentes, els camins infernals, però també s'hi arribava.
Hi havia uns sotracs que bolcaven l'estómac.
Se solia dir, llavors, que aquests sotracs augmentaven la gana.
Després, em compraren una bicicleta: una bicicleta impressionant: pinyó lliure i fre contrapedal.
No podria ara donar el significat d'aquestes paraules, però la realitat era aquesta.
En un moment determinat em vaig adonar que circular en bicicleta era molt més pesat que anar a peu, i ho vaig deixar córrer.
Sospito que vaig fer bé.
Em vaig dedicar al futbol.
Jugar a futbol! Impressionant collonada! Mës tard, vaig passar la vida com vaig poder, cada vegada més separat i distant i utilitzant trens, vaixells i avions.
No he tingut mai cap desgràcia.
Arribats que fórem a disposar d'un mitjà de locomoció personal l'automòbil no n'he tingut mai i no crec que en tingui mai cap.
Tinc l'absoluta convicció que, posat a manejar un volant, hauria topat, per simple distracció, ineluctablement, amb un arbre, una paret, un pont o una forma o altra d'urbanització.
Hauria quedat aclaparat.
Ara bé: per a quedar aclaparat, ja en tinc prou amb els meus mediocres elements naturals.
Per altra part, l'automòbil és molt car per a les persones de la meva classe.
Hauria d'haver disposat d'un xofer.
El xofer hauria volgut fer estudiar els seus nens el batxillerat.
Hauria hagut d'anar al bateig de la darrera criatura que hagués produït, cosa que m'hauria engavanyat i resultat excessivament car.
En fi, tot això m'hauria resultat molt car.
Em descuidava només de dir una cosa: jo no he pujat mai en cap motocicleta.
Mai.
En aquest sentit puc dir que jo no he molestat, amb el soroll horrorós que fan aquestes màquines, la vetlla i el son de cap meu conciutadà.
Demanar-me algun agraïment seria absolutament ridícul.
Ara sembla, però, que aquest soroll de les motos agrada a la gent.
Diuen que aquesta bestialitat és una demostració de vida i d'activitat.
Insensats!
He viatjat molt en automòbils.
Sempre en automòbils dels altres.
Sempre hi he anat com un simple paquet col·locat en l'artefacte.
Si no m'hi haguessin transportat, m'hauria estat igual.
M'hi han transportat i no els ho he pogut pagar.
M'ha sabut greu.
Les coses han estat d'aquesta manera i no d'una altra.
En el sistema general, l'automòbil, representa algun progrés, en el sentit autèntic del progrés, que és indubtablement moral? No ho crec pas.
Per als qui l'utilitzen per feina, és indispensable.
Per als altres, és una pura ximpleria.
Existeix una passió per la velocitat, la preocupació d'anar d'una banda a l'altra amb la màxima velocitat possible, de fer-ne via, com més via millor, sense veure res del que tenen davant, sense que el viatge origini la menor curiositat.
Ssempre parlen del progrés, del progrés, del progrés...
L'automòbil és l'essència del progrés.
L'auto és l'essència del progés? I ara! No fotem.
Pel que es pot anar veient, viatjar en automòbil comporta una falta total de visió, embadocament, falta d'observació, de meditació i de reflexió, l'entrada total en l'a mnèsia.
Siu es viatja en vaixell, es veu el mar; en avió, es veuen els núvols; en automòbil...
no hi ha res més que un augment del cretinisme humà normal.
És una manera de passar l'estona sense cap existència interna, una inanitat literalment passiva.
El progrés? Els automòbils com a element de progés? Quina criaturada!
A l'estiu els crepuscles són llargs.
Les sardanes començaven, a plaça, quan la tarda iniciava la seva declinació.
La llum era encara molt viva, però era ja tocada d'un punt de frescor suau, d'una inflexió de densitat daurada —aquella llum de tarda que fa un borrissol de resplendor en els cabells de les noies rosses i posa un toc de rovell d'ou en les panotxes de blat de moro penjades en els terrats.
Jo tinc una vella debilitat per les sardanes i en el curs de la meva vida en dec haver vist tota l'evolució, perquè han passat fins a escampar-se per tot l'àmbit de la Catalunya històrica —el Rosselló inclòs.
Primer només es ballaven a l'Empordà.
Les velles orquestres de Ceret i del Voló tenien una irradiació merament local.
Després, pel pas de Sant Feliu de Guíxols, penetraren a la comarca de la Selva —sobretot pel seu litoral.
Si Pep Ventura, empordanès, creà la sardana llarga, fou un selvatà, Juli Garreta, el qui li donà el màxim contingut musical.
Jo recordo perfectament les primeres audicions de les sardanes de Garreta a l'Empordà —que no aconseguiren pas, ni de bon tros, l'adhesió unànime que mereixien.
Després, els músics de Barcelona s'interessaren per les sardanes i ja la tinguérem armada.
Avui les sardanes s'han comercialitzat com gairebé totes les coses d'aquesta època, i això fa que el seu avenir sigui assegurat.
Quan les sardanes estaven circumscrites a l'Empordà i a la Selva, les audicions no sovintejaven pas.
Es tocaven per la festa major i poques vegades més en el curs de l'any.
Ara per un tres i no res es ballen sardanes.
Els esperits exquisits diuen que s'han adotzenat.
No podria pas ésser diferent si se n'escriuen tantes.
De sardanes —dit sigui modestament— n'hi ha de dues classes: n'hi ha algunes de bones, poques, i una quantitat considerable d'horribles.
Suposant que Josep Ventura hagués escrit quatre-centes sardanes, és de tota evidència que en aquesta massa n'hi ha una dotzena de bones, literalment immortals, sobretot si hom les situa en l'ambient que serví per a crear-les.
La influència del genius loci sobre Ventura fou decisiva.
Jo he sentit les sardanes de Pep Ventura a l'Empordà, donades per les velles destartalades cobles del país.
L'aire es poblava de melodies que encenien la cara dels pagesos i de la xurma marítima.
La música de Pep Ventura, sentida en un poblet de Pep Ventural'Empordà, en una plaça plena de panotxes de blat de moro, a l'hora vaga d'un capvespre d'estiu, veient el sol sobre els xiprers del cementiri, és una cosa que produïa un xoc autèntic.
Pep Ventura, que fou un home carregat d'espatlles, que portava un bigoti caigut i malenconiós, que anava pels pobles tocant el sac de gemecs i la xirimia, interpretà, com ningú, el fons de tristesa que tenim els empordanesos, la nostra incessant gesticulació i la nostra parauleria vaga i informe.
A qui no ha sentit «Per tu ploro» o el «Cant dels ocells» sobre determinats, preciosos paisatges del meu país, cap al tard, en un poble decrèpit i torrat pel sol dels segles, amb les vorades de xiprers tocades pel sol morent, li serà difícil de comprendre la malenconia visceral del músic.
Al costat d'aquest trist frenesí, Ventura escriví una gran quantitat de refregits de l'òpera italiana del seu temps —sardanes horribles, sobre les quals el temps ha posat el vel de l'oblit més opac
De jove vaig ballar sardanes.
Ara m'agrada veure-les ballar.
He observat sovint la cara immensa de satisfacció que tenen els homes i les dones amb els braços enlaire, tot el cos pendent dels moviments que Xavier Nogués: Entre sardanes  (Museu de Montserrat)el joc musical fa fer a les cames, el pensament lligat a una forma d'excitació musical que pel fet d'haver-se de comptar no pot arribar mai al frenesí ni al desordre de la interpretació enfebrada i personal.
Les sardanes tenen un ordre bàsic i en aquest sentit són un plaer.
El plaer ordenat és la voluptuositat.
Una sardana són quinze minuts justos de voluptuositat.
No dic de sensualitat.
Dic exactament el contrari: de voluptuositat.
En el meu temps les sardanes s'arrossegaven utilitzant un ritme en l'oscil·lació de les espatlles ple de sonsònia, picant els temps amb una certa sorna.
Ara les sardanes se salten, sobre un espai de terra molt petit, limitat.
El cos oscil·la poc.
Es manté dret, vertical.
Llavors, els braços s'alçaven només fins a mig aire i hom donava un sacsejament a les espatlles una mica esfotrassat.
Ara els braços s'alcen més drets, més alts, amb més vigor, i les espatlles es mantenen més rígides.
Aquestes dues maneres tan distintes de ballar, quan són presentades amb exageració, cauen en la caricatura i són horripilants; conservades en el seu punt just, tenen les seves excel·lències.
Les sardanes s'han de ballar amb naturalitat.La cobla Montgrins (1927) Aquest és el principi —l'immortal principi— vàlid en la manera moderna i en l'antiga.
En la manera antiga, la ritmació es produïa sobre un fris horitzontal; en la moderna, la ritmació és més vertical, sobre un espai reduït.
El resultat és el mateix: el ritme penetra fins al moll dels ossos, hom va perdent pes i es torna lleuger i la sardana és un impuls cap a una comptabilitat inconscient i entusiasta, cap a un neguit, ordenat, de moviment.
En l'època de què estic parlant, quan les sardanes estaven reduïdes a l'àmbit del meu país, al vessant pirinenc del Rosselló, amb una projecció sobre les dolces terres de la Selva, el seu sabor era purament local.
Semblaven racons de malenconia subtil i greu de la sensibilitat empordanesa, en allò que aquesta sensibilitat pugui tenir de més contemplatiu, de més embadalit en el nostre fi, antic, somniós paisatge, en les nostres ruïnes.
Però a mesura que aquesta música sortí de l'ou inicial i es vessà per l'àrea catalana, rebé alguna sotragada que modificà el seu esperit.
La sardana es tornà més vibrant, més granada, d'un color més arravatat i lluent.
Abandonà l'ombra trista dels xiprers del meu país i aparegué en altres ambients, davant d'altres paisatges, en medis més complexos i exigents.
Aquest primer procés va de Ventura a Garreta, passant pel vell senyor Serra, de Peralada, si la memòria no m'és infidel.
Per a comprendre aquest procés pot ésser de gran utilitat una frase que es troba en les biografies de Pep Ventura.
En les evocacions, els biògrafs fan constar, recollint una tradició viva, que quan aquest, amb la tenora als llavis, tocava una sardana, «semblava que s'hi adormia...».
Aquest «semblava que s'hi adormia...» és la quina essència d'un esperit, d'un gust i d'una època.
Ventura, melodiós, tendre, errívol, malenconiós, amb una tendència a posar els ulls en blanc notòriament excessiva, d'una tristesa ensucrada —xarop de tristesa— per la música italiana del seu temps, representa un primer moment.
Josep Serra, que coneguí anys enrera, quan era l'ànima de la vella i inoblidable cobla de Peralada, m'ha deixat un gran record —com amúsic i com a amic.
Les seves sardanes són inseparables, molt ben escrites, d'un sabor empordanès inconfusible —d'un verisme rústic i empordanès tan fi, tan equilibrat, tan clar, tan precís, que jo anomeno Serra el Ruyra de la sardana.
És clar que si les seves sardanes no continguessin més que verisme comarcal no haurien pas arribat a l'alta consideració que tenen.
Són més.
Molt més.
Són un esforç reeixit de crear una música pròpia, amb la consegüent eliminació d'influències aberrants i exòtiques.
Ventura és genial.
Quan l'encerta —rarament— no té rival possible.
Quan treballa sobre la música popular ho endevina.
«El cant dels ocells» n'és un exemple.
Ara, agafant les coses en bloc, comparant-les, establint una jerarquia, Serra té un lloc més normatiu, més discret, més útil, menys influenciable, més estrictament sardanístic.